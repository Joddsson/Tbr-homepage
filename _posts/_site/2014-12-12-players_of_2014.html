<p>Badmintonsamband Íslands hefur valið TBR-ingana Kára Gunnarsson og Tinnu Helgadóttur badmintonspilara ársins 2014. Fá þau viðurkenningu frá Íþrótta- og Ólympíusambandi Íslands laugardaginn 3. janúar ásamt íþróttafólki annarra íþróttagreina við hátíðlega athöfn. Sama kvöld verður íþróttamaður ársins krýndur. </p>

<p>Kári er Íslandsmeistari í einliðaleik og tvíliðaleik karla ásamt meðspilara sínum, Atla Jóhannessyni. Tinna náði þeim ótrúlega árangri að landa þremur Íslandsmeistaratitlum á síðasta Íslandsmeistaramóti, en auk þess að sigra einliðaleik kvenna sigraði hún tvíliðaleik kvenna með Erlu Björgu Hafsteinsdóttur(BH) og tvenndaleikinn með bróður sínum, Magnúsi Inga Helgasyni.</p>

<p>Bæði Kári og Tinna eru búsett í Danmörku og æfa þar af krafti. TBR óskar þeim báðum innilega til hamingju með titlana.  </p>
